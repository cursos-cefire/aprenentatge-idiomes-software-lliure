## Programari lliure

Abans de començar a produir recursos H5P, parlarem un poc sobre el software lliure i per què es considera adequat el seu ús en general i en l'educació en particular.

### Què és?

!!! cite "Segons la FSF (*Free Software Foundation*)"

    Programari Lliure (*free software*) és una qüestió de llibertat, no de preu. Per a comprendre el concepte, heu de pensar en free com a lliure, discurs lliure (*free speech*) i no com a gratuït (*free beer*).
    
    El Programari Lliure és una qüestió de la llibertat dels usuaris per a executar, copiar, distribuir, estudiar, canviar i millorar el programari. Més precisament, es refereix a quatre tipus de llibertat, per a usuaris de programari:

    - La llibertat per a executar el programa, per a qualsevol propòsit (llibertat 0).
    - La llibertat d'estudiar com treballa el programa, i adaptar-lo a les necessitats pròpies (llibertat 1). L'accés al codi font és una condició prèvia indispensable.
    - La llibertat de redistribuir còpies per a poder ajudar als vostres veïns (llibertat 2).
    - La llibertat per a millorar el programa, i alliberar les vostres millores al públic, perquè tota la comunitat puga beneficiar-se (llibertat 3). L'accés al codi font és una condició prèvia indispensable.
    
    Un programa és programari lliure si els usuaris tenen totes aquestes llibertats.

Alguns exemples de programari lliure d'ús habitual són:

- El paquet ofimàtic LibreOffice
- El sistema operatiu Lliurex
- El navegador Mozilla Firefox
- El reproductor VLC
- La plataforma educativa Moodle, sobre la que està basada Aules

Molts altre programari que utilitzem en el dia a dia, està basat en programari lliure:

- El navegador Google Chrome, basat en Chromium
- El sistema operatiu Android, basat en el Kernel de Linux
- el sistema operatiu macOS, basat en FreeBSD, el qual té un antecessor comú amb Linux, anomenat UNIX

En el present curs, utilitzarem programari que ens garanteix aquestes llibertats.

!!! info "Alternatives de programari lliure"

    Qualsevol software privatiu sol tindre una alternativa de programari lliure que es pot utilitzar amb total llibertat.

### Per què utilitzar programari lliure a l'educació?

Aquestes són les principals raons de perquè hauriem d'utilitzar exclusivament programari lliure a l'educació.

- **^^Compartir^^:** Hauríem d'ensenyar el valor de compartir donant exemple. El programari lliure afavoreix l'educació, ja que permet compartir coneixements i ferramentes.
- **^^Responsabilitat social^^:** En el desenvolupament de programari privatiu, és l'empresa desenvolupadora la que pren les decisions de forma unilateral. Les institucions educatives no durien permetre que s'imposen els interessos dels propietaris de software sobre la resta de la societat i el seu futur.
-  **^^Independència^^:** Escollint programari lliure, l'educació guanya en independència de qualsevol interès comercial. Les empreses de programari privatiu solen gastar-la com a trampolí per a imposar els seus productes a tota la societat. Solen gastar l'estratègia d'oferir descomptes o llicències gratuïtes, amb un període d'expiració o amb la possibilitat d'explotar les dades que n'obtenen del seu ús, per crear dependència tecnològica. La convertim així en un agent comercial de grans empreses tecnològiques.
-  **^^Estalvi^^:** Disposem d'ell de forma gratuïta, però a més, al tindre la llibertat de distribució, les escoles i instituts poden distribuir còpies, ajudant a promoure l'equitat i la igualtat d'oportunitats.
-  **^^Qualitat^^:** El programari privatiu és segur, estable i fàcil d'instal·lar. A més, compta amb el recolzament de tota una comunitat que ajuda en el seu desenvolupament i ús de forma altruista.